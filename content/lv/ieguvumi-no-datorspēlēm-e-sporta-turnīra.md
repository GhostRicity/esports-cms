---
path: lv
date: 2022-07-19T19:20:06.543Z
title: Ieguvumi no datorspēlēm e-sporta turnīra
description: Otrā LoL klātienes turnīra Slovēnijā, 5.10.2021.-7.10.2021.,
  izvērtējums un ko mēs no tā varam mācīties
featuredImage: /img/latviansincz.jpg
---


**Konteksts. Kāpēc League of Legends**


Projektā par datorspēlēm skolā kā veidu, lai veicinātu skolēnu ar specifiskiem
mācīšanās traucējumiem (tālāk tekstā – SMT) iesaisti skolā, mēs izvelējāmies
turnīros spēlēt League of Legends (tālāk tekstā – LoL), kas ir MOBA datorspēle.
MOBA (multiplayer online battle arena, latviski – cīņas arēna
vairākiem spēlētājiem tiešsaistē)), kā to norāda Wikipedia, ir “stratēģijas
datorspēļu apakšžanrs, kurā divas spēlētāju komandas sacenšas iepriekš
noteiktā kaujas laukā. Katrs spēlētājs kontrolē vienu spēles tēlu, kuram
piemīt noteiktas īpašības un kuras uzlabojas spēles gaitā, sniedzot savu
ieguldījumu komandas kopējā spēles stratēģijā.”
Lai spēlētu MOBA spēles, spēlētājiem ir ļoti intensīvi jāsazinās vienam
ar otru, lai plānotu un koordinētu savas darbības, jo spēles tēli var
veiksmīgi darboties tikai tad, ja tos atbalsta un papildina citu spēlētāju
kontrolētie tēli.
Projekta turnīriem mēs finansiālu apsvērumu dēļ un spēles salīdzinošās
popularitātes dēļ mēs izvēlējāmies spēlēt League of Legends (LoL, arī
Līga). Visu sešu projekta partneru LoL komandas piedalījās trīs
klātienes un divos tiešsaistes turnīros ar vienu vai divām komandām.
Vienīgi Spānijas partneris nepiedalījās klātienes turnīrā Slovēnijā,
tādejādi šis partneris nav pārstāvēts šajā izvērtējumā.


**Turnīra komandas un spēlētāji**


Sākotnējā iecere bija, ka LoL turnīros piedalīsies trīs jaunieši un divas
pavadošās personas. Bet – tā kā trīs spēlētāju formāts tika atcelts, tad arī
abas pavadošās personas kļuva par LoL spēlētājiem, lai sākotnēji
plānotais mācību aktivitāšu dalībnieku skaits varētu nodrošināt piecus
spēlētājus, kas ir nepieciešami jaunajam formātam.

Sākotnēji vēlējāmies iesaistīt skolēnus ar SMT – disleksiju, disgrāfiju,
diskalkuliju – kā galvenos spēlētājus, bet daudziem partneriem bija
grūtības atrast dalībniekus ar tik šauri specifisku profilu (tādus, kuriem ir
SMT un kuri spēlē LoL). Galu galā mums izdevās iesaistīt vienu
augstskolas absolventu ar disleksiju no Latvijas, trīs skolēnus ar SMT
Portugāles partnera pirmajā komandā un divus skolēnus ar disleksiju
Itālijas partnera komandā, kas piedalījās visos projekta turnīros.
Tā kā LoL pastāv līmeņu (angliski – ranks) sistēma, kurā tie, kas spēlē
daudz un labi, nokļūst augstākā līmenī (2019. gadā, uzsākot projektu,
mūsu LoL dalībnieki bija gan pilnīgi iesācēji, gan Platīna 1. līmeņa
spēlētāji, kas ir ļoti augsts līmenis) mūsu spēlētājiem bija ļoti atšķirīgas
starta pozīcijas spēlē – no nulles pieredzes līdz advancētiem, kaislīgiem
LoL faniem ar lielu spēles pieredzi un augstiem snieguma līmeņiem.


**Ieguvumi no turnīra un datorspēlēm kopumā**


Tomēr Slovēnijas klātienes turnīra izvērtējums pierāda, ka ikviens
spēlētājs, neskatoties uz viņa iepriekšējo pieredzi, ir kaut ko ieguvis no
klātbūtnes projekta mācību aktivitātē un dalības turnīrā, kas ir augsta
stresa un iesaistes pasākums.
Secinājumi no izvērtējuma anketas par mūsu turnīru, kurā piedalījās ap
30 spēlētāju, ir tieši tādi paši, kādi tie ir teorētiskajā un pētnieciskajā
literatūrā par datorspēlēm un e-sportu – tie attīsta spēlētāju prāta spējas,
uzlabo viņu sociālās prasmes un mentālo labsajūtu.


**Izvērtējuma anketas jautājumi un Slovēnijas turnīra dalībnieku
atbildes uz tiem:
Ko jūs esat iemācījušies no LoL un citu datorspēļu spēlēšanas –
prasmes, rakstura īpašības?**


Aptaujas pirmais jautājums ietvēra ne tikai mūsu projekta spēļu un
turnīru pieredzi, bet arī dalībnieku iepriekšējo saskarsmi ar datorspēlēm,

ja viņiem tāda bija bijusi – vai nu tās būtu bijušas kādas citas MOBA
spēles, vei jebkura cita žanra datorspēle.
Uz šo jautājumu ir apbildējuši 33 dalībnieki, jo dažās partneru grupās
bija vairāk nekā pieci dalībnieki – tie bija fotogrāfi, sociālo mediju
satura radītāji, rezerves spēlētāji vai vienkārši līdzjutēji.
No 33 respondentiem 15 nosauc komunikācijas prasmes vai
komunikācijas prasmes un komandas darbu kā nozīmīgākos ieguvumus
no datorspēļu spēlēšanas. Otra visbiežāk nosauktā prasme bija angļu
valodas zināšanu uzlabošanās – to pieminēja septiņi spēlētāji,
galvenokārt no Čehijas un Latvijas.
Divi dalībnieki min pacietību kā rakstura īpašību, ko viņi ir attīstījuši,
spēlējot datorspēles, daži citi piemin socializēšanos kopumā. Daži citi
spēlētāji min to, ka ir iemācījušies labāk kontrolēt savas dusmas un
tagad spēj vieglāk savaldīties. Viens cits spēlētājs raksta, ka viņš ir
iepazinis cilvēkus, kādi viņi var būt dusmās. Kopumā redzam, ka daudzi
datorspēļu spēlētāji ir sapratuši, kā uz viņu un citu cilvēku uzvedību
iedarbojas stress, un viņi ir iemācījušies šo emocionālo reakciju pazīt un
tikt ar to galā pozitīvā veidā.
Daži spēlētāji norāda, ka, spēlējot datorspēles, ir uzlabojies viņu
reakcijas laiks (viņu refleksi), koncentrēšanās spējas un motorika (spēja
darboties ar datora tastatūru). Tas nozīmē, ka spēlētāji paši apzinās savu
prāta/kognitīvo izaugsmi; viņi atpazīst izmaiņas, kas notikušas laika
gaitā.


**Vai laika gaitā esat kļuvis labāks spēlētājs?**


Otrs aptaujas jautājums bija “Vai laika gaitā esat kļuvis labāks
spēlētājs?” un – tas gan nav nekāds pārsteigums! – ka no 34 atbildēm 32
ir “Jā”!
Daži no spēlētājiem izdara ļoti skaidru nošķīrumu starp to, ka viņi ir
kļuvuši “labāki spēlētāji” un “labāki komandas spēlētāji” – daži no

viņiem norāda, ka Līgā nevar kļūt par labāku spēlētāju vienlaicīgi
nekļūstot par labāku komandas spēlētāju.
Portugāļu spēlētāji dalās visdetalizētākajās pārdomās par šo jautājumu,
tāpēc šeit citējam visu piecu šīs valsts respondentu atbildes: “Es tā
domāju… Ne labāks spēlētājs vispār, bet labāks “komandas spēlētājs” šī
vārda tiešajā nozīmē.”, “Jā, īpaši tāpēc, ka LoL ir komandas spēle, un, tā
kā es spēlēju support, es vienmēr sadarbojos ar kādu citu spēlētāju un
komunikācija mums ir pats galvenais.”, ”Jā, ja tu Līgā neiemācies būt
komandas spēlētājs, tad to ir daudz grūtāk iemācīties un arī spēlēt.”, “Jā.
Ieklausīties citos ir ļoti svarīgi, un es domāju, ka tas ir tas, ko es esmu
iemācījies.” un “Jā. Es esmu iemācījies, ka katram no mums ir savs
skatījums uz lietām.”
Viens portugāļu dalībnieks saka: “Es esmu iemācījies zaudēt ar cieņu”.
Sacensību sportā gandrīz vienmēr būs uzvarētājs un zaudētājs, un
prasme zaudēt ar cieņu gan pret pretinieku, gan pret sevi ir vēl viena
būtiska īpašība un spēja. MOBA tipa datorspēļu spēlēšana māca
dalībniekiem tikt galā ar stresu un sarūgtinājumu, kas ir svarīgas dzīves
prasmes.
Atkal, vispārinot, mēs redzam, ka Līgas spēlētāji – gan pieredzējušie,
gan iesācēji – ļoti ātri saprot, ka LoL pieprasa, lai spēlētājs būtu labs
komandas biedrs, ieklausītos citos komandas spēlētājos, pieņemtu to, ka
viņa stratēģijas izvēle un lēmumi var atšķirties no komandas biedru
viedokļa un ka labai komandai ir jāspēj vienoties, lai pieņemtu labāko
lēmumu.


**Vai tu esi kļuvis par labāku cilvēku, spēlējot datorspēles?**


Turnīra izvērtēšanas anketas trešais jautājums ir mazliet provocējošs,
vienlaicīgi atļaujot respondentiem gan būt pašironiskiem, gan ielūkoties
dziļāk savā personībā un pašizaugsmē.
Atkal, līdzīgi kā uz iepriekšējiem jautājumiem, dominēja atbilde “Jā”.
Interesanti, ka vismazāk savai personības izaugsmei ticēja Latvijas

komandas spēlētāji, lai gan kā LoL spēlētājiem viņiem bija visaugstākie
spēles līmeņi turnīrā (dominējoši Platinum/Gold). Viens latviešu
spēlētājs saka: “Es esmu kļuvis toksiskāks, spēlējot datorspēles”.
Savukārt, visi itāļu dalībnieki atzīst, ka viņi ir kļuvuši par labākiem
cilvēkiem, spēlējot spēles, un viņi min dažādus iemeslus tam, kas to
apliecina - “esmu kļuvis labāks komandas spēlētājs, esmu iemācījies
pieņemt palīdzību no citiem, esmu iemācījies labāk kontrolēt savu
trauksmi un esmu kļuvis pacietīgāks”.
Tā kā izvērtējuma trešais un ceturtais jautājums, kas abi ir par datorspēļu
ieviešanu skolā, ir izdalīti atsevišķā rakstā, tad šeit turpinām ar atbildēm
uz piekto jautājumu:


**Kas ir viena labākā lieta, ko iemācījāties/piedzīvojāt šajā turnīrā
Slovēnijā?**


Uz šo jautājumu dominē trīs atbildes, pirmkārt, iepazīties ar jauniem
cilvēkiem, otrkārt, redzēt citu kultūru un būt tik silti uzņemtiem/
piedzīvot tādu viesmīlību un, treškārt, turnīra norises vietas un paša
turnīra augstais līmenis. Daudzas citas atbildes (Slovēnijas, Itālijas
dalībnieki) bija par to, kā ir palielinājušās datorspēļu prasmes un cik
daudz darba prasa tas, lai tiešam būtu labs Līgas spēlētājs. Čehijas
spēlētājiem īpaši patika spēlēšana lielas spriedzes apstākļos un līdzjutēju
atbalsts klātienē, kā arī visas citas klātesošo reakcijas spēļu zālē. Itāļu
spēlētāji uzsvēra to, cik vērtīga ir piedalīšanās turnīrā, kā arī atbalsts un
iedrošinājums, ko viņi saņēma no citam komandām. Šie vērtējumi ļoti
labi saskan ar – un droši vien pilnīgi patiesi! - ar kāda portugāļu
spēlētāja teikto, ka, “lai arī sacensība bija ļoti saspringta, spēlētāji
nekļuva ļauni un toksiski.
Nākamais izvērtējuma jautājums bija mēģinājums saprast ļoti
personiskus (pretstatā komandu) ieguvumus no turnīra
**Vai ir kaut kas, kas pārsteidza tevi par tevi pašu (vai par to, ko tu
izdarīji), spēlējot šajā turnīrā?**

Šeit visbiežākā atbilde bija, ka turnīra dalībnieki bija sarunājušies ar
daudziem cilvēkiem – gan ar tiem, ar kuriem viņi bija tikušies turnīrā
Rīgā, Latvijā, 2019. gadā, gan pirmo reizi satiktiem, kā to formulē viens
slovēņu spēlētājs: “Es runāju ar vairāk cilvēkiem, nekā es jebkad būtu
iedomājies”.
Vairāki dalībnieki bija pārsteigti, ka “citi jaunieši nemaz nav tik atšķirīgi
no mums!” Šādi vērtējumi ļauj mums secināt, ka starpkultūru
izglītošanās un socializēšanās šajā vecumā notiek ļoti aktīvi un cik ļoti
svarīgas šajā dzīves posmā ir personiskas tikšanās ar vienaudžiem no
citām valstīm.
Daži spēlētāji bija iepriecināti par savām spēlēšanas prasmēm – viņi
nebija zinājuši, ka spēj spēlēt tik labi un pārliecināti. Pat turnīra
MVP/visvērtīgākā spēlētāja (angliski - most valuable player) statuss, kas
tika piešķirts dalībniekam no Čehijas komandas, viņam bija liels
pārsteigums. Dalībnieki novērtēja ne tikai savas, bet arī citu spēlētāju
prasmes un apņēmību cīnīties. Vienam no itāļu spēlētājiem lielākais
pārsteigums turnīrā bija “citu spēlētāju kaislība un augstais līmenis”.
Izvērtējuma aptaujas pēdējais jautājums bija:


**Kas bija Slovēnijas turnīra augstākais punkts?**
Šeit dominējošās atbildes ir: 1) tikšanās ar jauniem cilvēkiem, 2) darīt
to, kas mums patīk, kopā ar cilvēkiem, kuriem arī tas patīk, 3) citu
komandu atbalsts un līdzi jušana, 4) sportiskums, 5) citas kultūras
iepazīšana un dalīšanās ar mūsējo, 6) turnīra norises vieta un aprīkojums
un7) Mariboras un Slovēnijas ainavas skaistums.
Kopumā mēs redzam, cik ļoti augstu jaunie cilvēki novērtē visu
pasākumu – tā norises vietu, tā organizāciju un citu spēlētāju klātbūtni.
Šīs jauniešu, LoL turnīra dalībnieku, atbildes tikai nostiprina mūsu,
projekta iniciatoru un veidotāju, ticību, ka personiskas jaunu cilvēku
tikšanās, kurās viņi var darīt specifiskas lietas, izmantojot savas
prasmes, un mācīties no citiem, ir ļoti vērtīgas. Iespējams, ka 2019.-

2021. gada masīvie lokdauni Eiropā ir pastiprinājuši prieku par klātienes
      pasākumiem, bet mēs kā projekta koordinatori jutāmies ļoti aizkustināti
      par to, cik tas ļoti daudz nozīmēja jauniešiem, kuri trīs gadu garumā
      piedalījās LoL turnīros trīs dažādās valstīs.